---
title: "Onthulling bord Bosje van IJsendijk"
date: 2025-06-02 12:00:00 +0200
categories:
  - blog
tags:
  - speech
header:
  image: /assets/images/bosjevanijsendijk.webp
  caption: Het bordje bij de ingang
  teaser: /assets/images/bosjevanijsendijk.webp
---

Geachte aanwezigen, mede-raadsleden, burgemeester, ambtenaren, pers, en in het bijzonder de familie Van IJsendijk – wat een eer om jullie hier allemaal te ontmoeten op deze bijzondere plek, het opnieuw gedoopte Bosje van IJsendijk!

Deze plek heeft voor mij persoonlijk een speciale betekenis. Ruim 41 jaar geleden, in 1983 om precies te zijn, zag ik hier het levenslicht in het ziekenhuis dat destijds op dit terrein stond. Het voelt bijzonder om nu, als wethouder, te werken aan de toekomst van een plek die zo verbonden is met mijn eigen geschiedenis.

Vandaag markeren we een belangrijke stap in de toekomst van dit prachtige stukje Baarn. Op deze locatie komt een eigentijdse polikliniek, ruimte voor maatschappelijke organisaties en zorg-wonen, waar in Baarn veel behoefte aan is. En dat alles in deze mooie groene omgeving, met respect voor het historische perspectief.

Het verhaal van deze plek begint ruim een eeuw geleden. In 1919 schonk mejuffrouw Van IJsendijk, destijds op leeftijd en kinderloos, dit bos van ongeveer 7 hectare aan de gemeente. De schenking was onder strikte voorwaarden: het moest bos blijven, mocht niet bebouwd worden en moest toegankelijk zijn voor publiek. De beheerder van het bos moest zelfs in dienst van de gemeente komen.

Ruim een halve eeuw later, in de jaren '60, kocht de gemeente een deel van die belofte af om de bouw van het ziekenhuis mogelijk te maken. Het ziekenhuis heeft hier decennia gestaan, en velen van ons hebben hier misschien wel hun eerste levenslicht gezien.

De afgelopen jaren stond het Baarnse ziekenhuis deels leeg, doordat Meander Medisch Centrum diensten verplaatste naar Amersfoort, waar in 2013 een nieuw ziekenhuis in gebruik werd genomen op 7 km afstand. Het fusieproces in 2002, toen het ziekenhuis fuseerde met die in Soest en Amersfoort, verliep overigens niet vlekkeloos en veroorzaakte destijds enige "boosheid" in Baarn. Sinds 2019 zijn de gemeente Baarn en Meander MC in gesprek over een nieuwe invulling van het gebouw, nadat Meander MC de erfpacht opzegde.

En dat brengt ons bij vandaag. Het was een waar huzarenstukje om alle tien erfgenamen, verspreid over de hele wereld, te vinden en over de streep te trekken. Het klinkt eenvoudig, maar geloof me, dat was het niet! Brieven verdwenen in de Zuid-Afrikaanse post, en adressen bleken verouderd. Maar dankzij Janneke van Ysendyk, die in het voorjaar van 2023 via e-mail reageerde op een brief van de gemeente en de familiebanden aanhaalde, kwamen we in een stroomversnelling.

Het was een eer om in de zomer van 2023 met Nigel, Janneke en haar vader Arie van Dijk hier in Baarn om tafel te zitten. En ja, het is een kleine wereld: de neef van Janneke, Ruben, zat bij mij in de klas op de lagere school! Nigel opperde toen het idee om de erfgenamen uit te kopen, zodat de gemeente haar handen vrij zou hebben. Arie van Dijk en Ernest Vonk (zoon van de inmiddels overleden mevrouw Vonk-Cnopius) werden de contactpersonen voor de gemeente. Dat heeft geleid tot de deal waar de gemeenteraad onlangs mee heeft ingestemd, een investering van €350.000, maar wel een die ons volledige zeggenschap geeft over de toekomst van dit gebied.

Helaas kan mevrouw Cnopius vandaag niet aanwezig zijn vanwege haar leeftijd. Maar het is mede dankzij haar dat we vandaag dit bordje onthullen. Zij bedong als voorwaarde voor haar medewerking dat het Maarschalksbos weer 'Het Bosje van IJsendijk' zou heten en dat er een bordje moest komen. Ze heeft zelfs meegedacht over de vormgeving en tekst van het bord – een prachtig voorbeeld van hoe we samen historie en toekomst verbinden. Ik vind het heel leuk jullie allemaal hier te ontmoeten!

Zoals jullie zien, het ziekenhuis staat er nog zoals het er al meer dan 50 jaar staat. We zijn volop bezig in de zoektocht naar een nieuwe invulling. Hopelijk vinden we die volgend jaar, en kan er in 2027 gestart worden met de verbouwing.

Deze ontwikkeling maakt deze plek nog meer van iedereen. En met de overeenkomst die de erfgenamen en de gemeente hebben gesloten, is het Bosje van IJsendijk nu ook echt alleen van de gemeente en haar inwoners. Wij voelen de plicht om goed voor dit bosje te blijven zorgen als belangrijke groene plek in Baarn.

Dank u wel!
