---
title: "Koninklijke erepenning voor Baarnse bijenhouders"
date: 2025-07-12 12:30:00 +0200
categories:
  - blog
tags:
  - speech
  - groen
  - natuur
header:
  teaser: /assets/images/header_laanstraat.png
  caption: "foto: Caspar Huurdeman"
---

Dames en heren,


Vandaag bent u hier bij de Groene Inval om de landelijke open imkerijdagen bij te wonen. Naast deze belangrijke bijeenkomst is er nog iets bijzonders aan de hand. We vieren dit jaar ook het 100-jarig bestaan van de Baarnse bijenhouders vereniging, officieel opgericht als ‘Vereniging tot Bevordering der Bijenteelt in Nederland, afdeling Baarn op 11 februari 1925’.


Graag zou ik de aanwezige bestuursleden van de Bijenvereniging hier bij mij willen uitnodigen.


Ik sta hier als loco-burgemeester namens Zijne Majesteit de Koning vanwege een bijzondere gelegenheid.


Zijne Majesteit de Koning, heeft gunstig beslist, op het verzoek tot toekenning, van een Koninklijke Erepenning, ter gelegenheid van het 100-jarig bestaan, van de Vereniging tot Bevordering der Bijenteelt in Nederland, afdeling Baarn.


De bijenvereniging in Baarn is een kleine maar zeer actieve vereniging. Sinds de oprichting heeft de vereniging zich ten doel gesteld, om lokale imkers te kunnen faciliteren en aandacht te vragen voor het imker vak. De vereniging faciliteerde de aanschaf van accijnsvrije suiker voor de imkers. Ook ontwikkelde men in en om Baarn diverse percelen om bijenvolken van leden te kunnen plaatsen. De leden hebben zich actief ingezet ten behoeve van educatie over bestuivende insecten, met in het bijzonder de honingbijen en de aandacht voor het verbeteren van de biodiversiteit.

Al vanaf de oprichting in 1925 is er veel aandacht geschonken aan het informeren van het publiek. Een van de leden schonk een glazen bijenkast, aan de toenmalige School- en Werktuinen, de voorloper van De Groene Inval. Het bijenvolk kon op deze manier veilig worden bekeken.

In samenwerking met de Nederlandse Bijen Vereniging heeft de vereniging een mooi lesprogramma opgezet. Jaarlijks worden er ook ‘bijenlessen’ op de basisscholen verzorgd voor ongeveer 250 leerlingen en zijn de imkers bij allerlei manifestaties present. Het verstrekken en zaaien van bloemzaadjes is onderdeel van het lesprogramma.


Het houden van honingbijen kent ook tegenslagen. In de jaren tachtig werden de bijenvolkeren geplaagd door ziekten. Een aanpassing van de bedrijfsmethode was noodzakelijk om de ziekten tegen te gaan. Door deze tegenslagen halveerde het gemiddeld aantal leden van 40 naar 20. Dit aantal leden is tot op heden zo gebleven.


Jaarlijks houdt de vereniging zich bezig met de zwermtijd. De bijenvolkeren splitsen zich dan en strijken neer op onverwachte plekken. De imker haalt de zwermen op en brengt deze onder in nieuwe bijenkasten.


Ongeveer twintig jaar geleden stonden de Baarnse bijenhouders aan de wieg van het natuur- en milieuspektakel tijdens het jaarlijkse Cultureel Festival in Baarn. Ook aan de jaarlijkse Landelijke Open Imkerdagen, zoals vandaag, wordt deelgenomen.


De bijenhouders en de gemeente Baarn hebben de handen ineengeslagen om de strijd aan te gaan tegen de ongewenste invasieve en gevaarlijke Aziatische Hoornaar. Deze agressieve wesp moet van overheidswege bestreden worden.

De vereniging heeft de nodige kennis opgedaan over het voorkomen en bestrijden van deze wesp. De Hoornaar is een grote bedreiging voor de honingbij. In 2023 is een plan van aanpak opgesteld in samenwerking met de gemeente en de vereniging speelt in deze bestrijding een cruciale rol.


Mooi om nog even te benoemen dat het imker-ambacht is erkend als immaterieel cultureel erfgoed.


Met heel veel plezier overhandig ik u, het bestuur van de Bijenvereniging Baarn, namens Zijne Majesteit de Koning de Koninklijke Erepenning
