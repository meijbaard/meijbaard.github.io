---
title: "Waarom plek 20 een bewuste keuze is..."
date: 2025-07-17 16:30:00 +0200
categories:
  - blog
tags:
  - persoonlijk
  - speech
header:
  image: /assets/images/header_bijenvereniging.png
  teaser: /assets/images/teaser_bijenvereniging.png
---
Na twaalf jaar in de gemeenteraad en vier jaar in het college vind je mijn naam bij de komende verkiezingen terug op plek 20 van de PvdA-lijst. Een bewuste keuze. Niet omdat de ambitie voor Baarn is verdwenen – integendeel – maar omdat ik geloof dat goed bestuur ook betekent dat je ruimte durft te maken.

## Ruimte voor een nieuwe generatie

Ik kijk met oprechte bewondering naar de energie van onze nieuwe lijsttrekker Valentijn. Hij bereikt inwoners die het vertrouwen in de politiek soms al kwijt waren. Samen met Svenja, die haar onmisbare FNV-ervaring meebrengt, en Hind, die als jong talent de brug slaat tussen generaties, staat er een team dat Baarn een stap verder gaat helpen.

Voor mij is het een principekwestie: wethouders moeten na hun termijn niet direct weer de raad in; de rollen van controleur en bestuurder moeten zuiver blijven.

## De ander kan ook gelijk hebben

De politiek is soms ingewikkeld geworden. Ik mis vaker de nieuwsgierigheid naar het standpunt van de ander. Te vaak gaat het om het belachelijk maken van meningen vanuit het eigen 'juiste' gelijk. Democratie kan voor mij alleen werken als je durft te vertrekken vanuit de gedachte: de ander zou ook wel eens gelijk kunnen hebben.

Ik heb dat zelf ervaren. Direct na mijn aantreden kreeg ik een motie van afkeuring die meer voelde als een ontlading van politieke teleurstelling dan als inhoudelijke kritiek. Ook het debat rondom azc Soestdijk vloog, ondanks oprechte excuses en transparantie, volledig uit de bocht. Juist die momenten versterken mijn overtuiging dat we terug moeten naar een dialoog op basis van inhoud en respect.

## Investeren in wat écht telt

Mijn ambitie om als kandidaat-wethouder door te gaan is geworteld in het werk dat we zijn gestart. Neem het beheer van onze openbare ruimte. Jarenlang was dit team onderbezet en het beleid ondergewaardeerd, waardoor we een forse achterstand hebben goed te maken. We hebben nu de fundamenten gelegd, maar we hebben de komende tien jaar nodig om weer echt 'in control' te komen. Ook de nieuwe start voor ons sociaal ontwikkelbedrijf zorgt ervoor dat we onze inwoners een eerlijk perspectief kunnen blijven bieden.

## De toekomst van Baarn

Onze visie op Baarn in 2050 is ambitieus: een sociaal, duurzaam en levendig dorp. Maar visie zonder fundament is een luchtkasteel. Daarom ben ik er trots op dat ons plan volledig financieel onderbouwd is. We realiseren onze doelen niet door simpelweg meer uit te geven, maar door fundamenteel slimmer te werken.

## Werken aan Geldzorgen

Een van de belangrijkste pijlers onder dat sociale Baarn is ons nieuwe plan tegen armoede. Want, zoals we in ons beleidsplan schrijven:

> "Armoede is geen keuze, en een schuld is zelden het gevolg van één verkeerde beslissing; het is vaak een opeenstapeling van omstandigheden waarin mensen de grip op hun leven verliezen."

Daarom kiezen we voor vertrouwen in plaats van controle, en voor hulp die écht dichtbij is.

Ik blijf me inzetten voor een Baarn waar we naast de inwoner staan, niet tegenover hen.
