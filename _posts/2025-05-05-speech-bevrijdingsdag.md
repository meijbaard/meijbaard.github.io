---
title: "Bevrijdingsdag 2025"
date: 2025-05-05-21 08:00:00 +0200
categories:
  - blog
tags:
  - speech
header:
  image: /assets/images/bevrijdingsdag.webp
  caption: '<a href="https://casparhuurdeman.nl" target="_blank" rel="noopener noreferrer">foto: Caspar Huurdeman</a>'
  teaser: /assets/images/bevrijdingsdag.webp
---
Goedemorgen allemaal,

Wat een prachtige ochtend om hier samen te mogen zijn op de Brink, op deze bijzondere 5e mei, 80 jaar na de bevrijding van Nederland en van Baarn. Een dag die in het teken staat van vrijheid, van herdenken en van vieren.

Vanochtend zijn we vroeg begonnen. Om zes uur arriveerden de dappere lopers van de Bevrijdingsloop bij De Trits, na een indrukwekkende tocht vanuit Wageningen. Een tocht die symbool staat voor de lange weg die Nederland afgelegd heeft naar de vrijheid die we vandaag mogen koesteren. Ik wil hen, en hun begeleiders, nogmaals van harte welkom heten en mijn bewondering uitspreken voor jullie inzet. Het ontbijt waarvan we genoten hebben was een welverdiende beloning.

Graag een applaus voor het prachtige carillonspel van Bauke Reitsma.

Het Bevrijdingsvuur, dat in de nacht vanuit Wageningen hierheen is gebracht door vijftig kinderen van onze Baarnse basisscholen, is meer dan alleen een vlam. Het is een krachtig symbool van de bevrijding, van hoop op een vreedzame toekomst, en aan de herinnering van hen die voor onze vrijheid hebben gevochten. 

Vandaag, 5 mei, vieren we dat Nederland en Baarn in 1945 bevrijd werd. We staan stil bij de fundamentele waarden van vrijheid, democratie en mensenrechten. Het is goed om te beseffen, zoals de MIVD recentelijk aangaf, dat deze vrijheid niet vanzelfsprekend is en dat we waakzaam moeten blijven in een wereld die soms op een scheidslijn balanceert.

Maar vandaag vieren we. We vieren de vrijheid die we al 80 jaar in Nederland mogen ervaren.in Baarn hebben we een prachtige manier gevonden om onze jeugd hierbij te betrekken: de jaarlijkse vredestegelwedstrijd.

Al vele jaren roept deze wedstrijd creativiteit en het gevoel voor vrijheid op bij de leerlingen van groep 8 van onze basisscholen. De vele vredestegels die inmiddels bij het bevrijdingsmonument liggen, getuigen hiervan. Dit jaar, in dit speciale 80e bevrijdingsjaar, doen we het anders. Want door de vele vredestegels die we al hebben, wordt de ruimte wat krap. Elke school heeft een winnende tekening uitgekozen. Deze prachtige tekeningen van de finalisten waren al te bewonderen in een speciale tentoonstelling in de bibliotheek, en nu is het moment aangebroken waar we naar uitkijken.

Dames en heren, jongens en meisjes, het is mij een eer om nu de winnaar van de vredestegelwedstrijd 2025 bekend te maken. De tekening van deze winnaar zal, met begeleiding van een lokale kunstenaar, worden omgezet in een blijvende vredestegel bij ons monument.

En de winnaar isâ€¦ Hugo van de NBS!
